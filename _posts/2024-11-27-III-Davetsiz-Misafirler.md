---
layout: post
title: "III-Davetsiz Misafirler"
author: "florpial"
#categories: literature
---

Karamsar düşüncelerin birden belirmeleri bunaltıyor beni. Geliyorlar. Tak tak tak 
kapımı tıklatıyorlar. Pervasızlar, ısrarcı baskılarını sürdürüyorlar. Kapıya yöneliyorum.
Pervaz ve menteşeler var, ve karşımda taktakçılar. Peki neyi tıklatıyorlar? 
Sorunun cevabı olsun diye kapıyı bulup yerine takacaktım ama açıkçası dikkatimi 
dağıttılar. Bakmadan önce bilmiyordum ki beni lirizm kostümüyle karşılayacaklar. 
Kim olsa gafil avlanır; kocaman tokalı rugan ayakkabılar, kabarık eteklerin üstüne boğucu dar kalıplar, 
ipek taklidi polyester kumaşlar, omuzlara atılmış kürkler, üstünkörü payetli işlemeler göz alıyor, 
kostümün samimiyetsiz işçiliği törpü istiyor, barok fırfırlı yakalar zihnime zımparalar 
çağırıyor. İğneleyici kostümler, doğal olarak fırfırları silüete iğnelemek istiyorum. 

Zannetmem ki bir kimse karşımda dikilen bu aşırılık abidelerine bakmaktan kendini 
alıkoyabilsin, kostümler gözümüzü alamayalım diye var. Kendini var etmek için gözlemcinin 
varlığına ihtiyaç duyan hüzün kostümler sayesinde zihnimi esir alabiliyor; hayallerimi kırıyor, 
beni irite ediyor; bu sürpriz ziyaret benim onur konuğu olduğum bir kostüm partisine 
dönüşecek diye korkuyorum. Korkuyorum ki konuk olmamı sağlayabilmek için evimi soyacaklar. 
Sonrasında evdeki yabancı diye beni soyacaklar, uydurdukları resme uyayım diye. Anadan 
doğma bedeni tuval alacaklar, üstüne yağlı boyayla işledikleri resim aynalar çağıracak. 
Yaratısı, boya çatlayıncaya kadar, sürecek sanat eseri bağırıyor: bana bak, bana bak! 
Lirizm hüznü böyle böyle melankoli olduruyor. Melankoli tarafından boğulmaktansa, lirizmi üstüne kostüm olduğu kahra boğarsak tuval doğru 
seçilmiş olsa bile gerçeğin samimiyetini dayanak alabilen kehanetler kendilerini gerçekleştirebilir 
diye kehanette bulunuyorum: boya çatlayacak, deri yıpranmış ve kuru kalacak, ve beden çıplak. Ümit ederim ki 
kahrolsun lirizm! 

Derin bir nefes alıyor, ciğerlerimi umduğum idealle dolduruyorum ki ümidim bedenime can, 
bana cesaret olsun. Nefes verirken gözümü kapatıyor, karşımdaki bariz şeyin
zihnime selam çakan gerçek formu yok-kapının dürbün merceğinden yansıyan flu ışıkmış gibi sorular 
soruyorum: Kim davet etti onları da geliyorlar? Nasıl bu kadar yüz bulabiliyorlar? Çağırılmadığın 
yere gitmek ne zamandan beri yakışık alıyor? Misafirlik edebi adabı bilmiyorlar mı?
Bilsinler istiyorum. Misafirim olsunlar; onları içeriye davet ederim, 
kapıdan girdiklerinde ayakkabılarını ters çevirip muntazam bir şekilde dizerim, 
koltuklara yerleşmeleriyle birlikte rüküş kostümleriyle salonuma boyadıkları resmin 
evimde oluşturduğu kontrasta dair tek kelime etmem, onları güzelce ağırlarım. 
Çünkü biliyorum, kapıya gelen geri çevrilmez. Boşa çaba ki kapı yok; kapı yok ki ne ben 
geleni geri çevirebilirim ne de gelen misafir olduğunu bilebilir.

Zaman geçer, rehavet sis gibi çöker; gözün odağı dağılır. Ve yer-bilmezlerin dahi kafası 
dumanlanır, gözleri bir anlığına geldikleri girişe kayar. Bu sefer ben onları gafil 
avlıyorum. Yönü belli dizilmiş ayakkabıları görebilmeleri için açmaları gereken bir kapı 
yok. Girişi çıkış yapmaları için tek adım yeter, kalmak isteseler de gitmeleri kolay olur.
