---
layout: post
title: "İki Buçuk Yargı"
author: "florpial"
#categories: literature
---

Her şey çok fazla ama sanki hiçbir şey yeterli değil.

Kendimi hiçbir şey yapmaya getiremiyorum. Kendimi kendime getiremiyorum ki en başta. 
Neden böyle olduğunu düşünüyorum, anlamıyorum; kafam karışıyor. Huyum kötü onu biliyorum nitekim sorun yaratan, 
hiçbir şey yaratmamama sebep olarak yaratıyı baltalayan şey o değil. Üzerimde bir hal var. Ne olduğunu şeçemiyorum net olarak. 
"O zaman" diyorum, "halim yok, herhalde yorugunum.". Evet evet yorgunum, yorgunluk bu. Çabucak dinlenirsem geçer. 
Dinlenmek için acele ettiğimden dinlenemiyorum. Zaten zaman yok, zaman yok!

Zaman yok. Halbuki "Henüz daha erken, daha vakit var; birçok şeyin tam zamanı olabilecek bir zaman." diye düşünüyorum ama sanırım inanmıyorum. 
İnanmadığımı yazarken fark ediyorum ki hiçbir şeye inanmıyorum. Bingo! Şah-mat! On ikiden vuruyorum.

Bunların hepsini fark ediyorum görüldüğü üzere. Müdahil olmadıktan sonra fark etmek neye yarar? Fark edişimi hiçbir işe yaratamıyorum. 
Keşke fark etmesem bunları da bari ileride şaşırabilsem. O zaman "Tüh! Hiç de aklıma gelmemişti." gibi hafif uçarı laflar edebilmek hakkı 
doğardı bana. Bu haliyle ise elimde sadece içim içimi yiyen bir şüphe var: Gelecekte benim için sadece pişmanlık mı var?

Bu sorunun bende oluşturduğu histen hiç hoşlanmadım. Karamsarlığı da kendime oldum olası yakıştırmam zaten. Fakat dikkatinizi çekerim soruyu aktif
olarak ben sormadım, soru ile karşılaştım. Şimdi ise peşimi bırakmıyor. Nefesini ensemde hissediyor, tedirgin oluyorum.
