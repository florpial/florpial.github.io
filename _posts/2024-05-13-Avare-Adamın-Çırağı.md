---
layout: post
title: "Avare Adamın Çırağı"
author: "florpial"
#categories: literature
---

Bile bile hata nasıl yapılır? Bu sorunun peşi sıra avare adam tarafından çırak olarak alındım. Aynada ustamı görene kadar öğrenmeye can atacağım 
bir zanaat.

Hevesi çabuk söndü, ukala çırak. Ustamı küçümsemekten başka bir iş gelmiyor elimden. Bırak kalfalığa yükselmeyi, şimdiye kadar azledilmemem bir mucize. Fakat şaşılacak şey: aslında özünde iyi bir çırağım çünkü aptallık ediyorum. Zannediyorum ki avare adamın zanaatı sek hatalardan vücut bulmuştur. Öğrendikçe anlıyorum ne kadar yanıldığımı. Öğrendikçe görüyorum ustamın samimiyetini, içtenliğini. Git gide daha çok imreniyorum ona. Avare adam gözüme zarif görünüyor. O kadar afallıyorum ki.

Hatalar yüzüme yüzüme vuruluyor. Aynaya bakınca gördüğüm morluklarla dolu yara bere içindeki yüz karşısında donup kalıyorum. Eğreti resim. Ustamla 
uzaktan yakından alakası olmayan ben bozması bir yarıgerçek.

Morluklar, çürümüş deri, akan irin; kötü kokular yükseliyor, midem kalkıyor. Bu halimle bana ancak tahammül edilebilir. Peki nereye kadar? Yüzmek 
istiyorum. Ferahlamak. Çürük deriden sıyrılmak.

De ki; ben yüzdüm, derim yüzüldü, yüzsüzüm. Ne yazık ki bir handikap var. Yüzsüzlük; insanı etrafındaki gerçekliğin uzak tanığı yapar, gösterip 
elletmez. Devamında gerçekliğe dahil gibi gözüksen de nafile. Oturduğun yer loca koltuğu, yukarıdan baktığın şey ise sahne.

Aynanın önünde donup kaldığım yerdeyim hala. Kaybedecek neyim var diye düşünüyorum; gerçeklik zaten ne zaman elle tutulur oldu ki?
