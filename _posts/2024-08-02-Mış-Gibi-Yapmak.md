---
layout: post
title: "Mış Gibi Yapmak"
author: "florpial"
#categories: literature
---

Ben, sen, o; biz, siz, onlar. İnsanlar konuşurlar. Beynim, içindeki karmaşa yetmezmiş gibi,
dışarıdaki tüm gürültüyü absorbe ederek karıncalanan televizyondan hallice bir form alır.
Zihnimde hayalet sesler dolaşır. Beynimin arka sokaklarında önümü keserler. 

Saldırı öngörüyorum. Çakı sallayacak, kan akıtacak, beni alt edecekler; serseriler. 
Geri adım atıyorum. Ayağımı bastığım yere dikkat etmeliyim. Öngörüm sonrası savaş alanına dönüşen
bu yerde muhtemelen mayınlar da var. Evet, evet kesin varlar; mayınlar. Atılan adımın ağırlığını 
kaldıramayarak müthiş patlamalara sebebiyet verecekler. Can yakacaklar.

Önümü görebilmek, mayınlardan kaçabilmek için seslere arkamı dönüyorum. Fakat arkamı dönüp 
uzaklaşmak istediğimde dahasıyla karşılaşıyorum. Etrafım sarılı artık. Adım atacak yer yok. 
İnsan ilerlemezse insanlıktan çıkar mı? Yerinde sayarsa soyutlanır mı hayattan? İleri doğru bir adım atıyorum,
ağır ağır; büyük patlama.

Serseri! Mayın! Büyük Patlama! Zelzele sarsıyor, beni dizlerimin üstüne çökertiyor. Gümbürtüler 
kopuyor. Bu bir yeniden doğuş çığlığı. Yankıları kulak tırmalıyor. Aidiyet tekrar tanımlanıyor.
Sesler düşünce silüetine bürünüyorlar, düşüncelerim karşılaştığım sesler gibi. Bunların hangileri 
benim?

Düşüncelerim. Hangileri senin? Hangileri onun? Hangileri bizim? Hangileri sizin? Hangileri onların?

Seçtiğim düşünce seçtiğim anda benim olabilir. Özgürlük bu demekse ben özgürlüğe mahkumum. Ses 
kalabalığını arkama alarak pandomim yapıyorum. Bana ait olanı seçerken her seferinde mış gibi yapıyorum.
