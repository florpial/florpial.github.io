---
layout: post
title: "Çöldeki İnsandan Bazı Perspektifler"
author: "florpial"
#categories: literature
---

Saplantıların gölgesinde buz kesiyorum. Gün doğuyor, buzu eritiyor. Saplantıların ışığında kavruluyorum. Burası çöl.

Çöl; geceleri çok soğuk, gündüzleri ise çok sıcaktır. Monotonluk insanı sıcaktan çok bunaltır. Mavi gökyüzü; kumlar, kumlar, kumlar... Rüzgar eser
kumları kaldırır. Gök sakinlediğinde kumlar yere iner, sonsuz mavi yine oradadır. Monotonluk insanı bunaltır.

"Böyle bir yerde yaşam nasıl var olabilir?" sorusu, cevabını kelimelere dökmek istediğimizde bizi tatmin etmeyecek biricik sorudur.
Kelimelerle inşaa edilen cevap yaşamadan yavan kalır. Çünkü çölde yaşam kendine sebep vardır.

Çöle giderken yanımıza almamız gereken şeyler vardır. Çöle getirilecek şeyler. Cinnet mesela. Cinnet, cenneti getiremediğimiz belli olmasın diye 
üstünkörü paspal bir kamuflaj sağlar, işe yarar bir dikkat dağınıklığı sunar. Göğü yerden tek bir çizginin ayırdığı bir mekanda dağınıklık için 
"mübahtır" demek yetersiz kalır, dağınıklığın her türlüsü coşkuyla karşılanır.  

Çöl, susuzluk ve suskunluk olmak üzere iki majör probleme ev sahipliği yapar. Suskunluk, getirilen cinnetten istifade edilerek kişinin kendi ile
sohbetlere dalması suretiyle dindirilebilir. Susuzluğu dindirmek için ise kana kana içmek gerekir. Burada meziyet su bulabilmektir.

Her koşulda ümit edebilmek; aynı anda hem büyük müjde hem kara lanettir, her halükarda zatı çöle düşüren en büyük saplantıdır. Saplantı, susuz 
kalmaya ihtimal versen de verdiğin ihtimale inanmamaktır. Şimdi ben, çöldeki insan, çölü tanımlıyorum: çöl, vahaları olan yerdir.


